---
lang: sv
slug: v-malmos-valrorelse-2014
ref: casestudies.election14
title: "Fallstudie: V Malmös valrörelse"
header: Från tiotal till hundratal – en historisk valkampanj med Zetkin
kicker: |
    Supervalåret 2014 var på många sätt historiskt för Vänsterpartiet i Malmö.
    Under två valrörelser – EU-valet i maj och kommun- och riksdagsvalet i
    september – organiserade partiföreningen fler än någonsin och nådde
    rekordresultat. Daniel Sestrajcic förklarar hur man använde Zetkins
    verktyg för att nå alla sina mål.
---

Efter år av målmedvetet organisationsbygge började malmövänstern vintern 2013
rulla igång sin historiska valmaskin. Det var i detta läge som man började
använda Zetkin. Faktum är att det var just här som Zetkin blev till.

– Vi kände att det fanns en outnyttjad potential, att vi hade ett stort stöd
och att det fanns människor som var redo att gå ut på gatorna för
Vänsterpartiet.

Daniel Sestrajcic, erfaren organisatör och idag riksdagsledamot och ordförande
för Zetkin Foundation, var vid tillfället ordförande och valkoordinator i
partiföreningen. Han hade länge sett ett behov av att sänka trösklarna för
människor att bli aktiva.

Med Zetkin blev det plötsligt enklare för fler att anmäla sig till
partiföreningens utåtriktade aktiviteter. Det blev möjligt för partiföreningen
att fånga upp viljan att hjälpa till, och det är precis vad som skedde.

Under vintern och våren användes Zetkin för att organisera ett flertal
kampanjer. Dessutom organiserades hundra funktionärer under Malmös största
1 maj-firande och den lyckade gatufesten “Vår stad” med tusentals besökare.
Våren kulminerade i kampanjen i EU-parlamentsvalet. Zetkin användes för att
organisera såväl passen i valstugan, trappspringning i bostadsområden och
torgmöten runtom i staden.

Från att tidigare räkna kampanjdeltagare i tiotal kunde man på valdagen
konstatera att de sänkta trösklarna öppnat upp för 200 aktivister att delta
i valkampanjen. Bara ett halvår tidigare hade det inte varit praktiskt
genomförbart att effektivt organisera nästan en tredjedel av medlemsbasen.

Utmaningen var inte längre att ta emot alla de människor som själva sökte
sig till organiseringen, utan att nå ut till nästa grupp människor. Nästa
steg var att börja ringa medlemmarna systematiskt med Zetkins telefonverktyg.

– Zetkin hade redan lyft taket för hur många vi kunde organisera, nu kunde vi
dessutom börja mobilisera ännu fler, sammanfattar Daniel Sestrajcic den
revolution som mobilisering via telefon skulle visa sig bli.

Septembervalrörelsen 2014 blev den ultimata styrkemanifestationen. Under
kampanjens tre mest intensiva veckor engagerade sig över 400 personer, mer än
hälften av medlemmarna. Varje dag satt ett tiotal aktivister och ringde in
fler valarbetare till de kommande dagarna. Samtidigt var ett hundratal ute på
gatorna och mötte väljare. På valdagen bemannades med få undantag varenda
vallokal i staden från morgon till kväll.

Andra partier i staden kunde inte dölja sin avundsjuka. När rösterna var
räknade visade sig avundsjukan vara befogad. Vänsterpartiet växte mer än något
annat parti och bröt in i viktiga geografiska områden där man tidigare inte
haft en chans.

– En stark organisation och valframgångar kräver många komponenter, såväl
politiska som organisatoriska, såväl långsiktigt arbete som kvickhet. Det
långsiktiga arbetet var avgörande för våra framångar, sammanfattar Daniel
Sestrajcic, men avslutar:

– Tack vare Zetkin kunde vi omsätta vår potential i konkret mobilisering,
organisering och valresultat.

_Funderar du på hur du ska lägga upp en valrörelse eller kampanj med Zetkin?
Zetkin Foundation kan hjälpa dig med allt från att analysera förutsättningarna
till att planera kampanjaktioner.
[Kontakta oss](/sv/kontakt)_
