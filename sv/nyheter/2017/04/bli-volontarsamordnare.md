---
lang: sv
slug: news.
ref: foundation
title: Organisationen
header: Bli volontärsamordnare på Zetkin Foundation
kicker: |
    Vi söker en samordnare av volontära insatser att arvodera för 100 timmars
    arbete. Är du personen vi söker? Zetkin är inne i en fas där det krävs
    mycket arbete på alla fronter för att både utveckla Zetkin, sprida Zetkin
    till fler och säkra extra ekonomiska resurser för projektet som helhet.
---

Zetkin är något unikt - ett verktyg för att organisera aktivism och göra
engagemang enkelt. Vårt mål är att skapa verktyg som underlättar för fler att
bli en del av förändringen av samhället i en socialistisk, feministisk,
antirasistisk och hållbar riktning.

Zetkin utvecklas av aktivister för aktivister och rörelser. I huvudsak genom
tusentals ideella timmars arbete för att vi tror på förändring. 

## Uppdraget
För att kunna ta Zetkin till nästa steg vill vi se till att ta vara på alla
de volontära krafter – vare sig det handlar om teknisk kompetens,
översättningar, support och utbildning eller marknadsföring – som vi vet
finns och behövs för att utveckla projektet ytterligare. 

Vi söker dig som under augusti-oktober har möjlighet att lägga grunden för ett
strukturerat arbete för de volontära insatserna som behövs för att utveckla
Zetkin vidare tillsammans med styrelsen och vår projektledare för Zetkin.

Som volontärsamordnare blir det bland annat din uppgift att:

* skapa strukturer och former för volontärer att kunna hjälpa till på olika områden
* återaktivera tidigare volontärer och rekrytera nya till olika uppgifter
* arbeta konkret med några av de volontära projekten

Exempel på uppgifter som kan utföras volontärt i Zetkin-projektet är

* Tekniskt arbete så som programmering, design och så vidare
* Fundraisingarbete
* Försäljning
* PR och kommunikation
* Community management
* Utbildning och support i verktyget
* Användartester
* Översättning till olika språk 
* Instruktionsguider

## Vem är du, arbetstider, arvodet
Du förlägger ditt arbete flexibelt efter överenskommelse, du bör kunna arbeta
från vårt kontor i Malmö (men undantag kan göras) och du ska kunna arbeta
självständigt utifrån en prioriterad lista med uppgifter som vi tillsammans
kommer överens om.

Du är vänster - men behöver inte vara medlem i Vänsterpartiet - och ska ha en
bra förmåga att engagera nya krafter för viktiga projekt och arbeta
strukturerat och systematiskt. Det är bra om du vet vad Zetkin är och förstår
dess potential. Vi hoppas så klart du vill vara en del av Zetkin-familjen
också efter att de 100 arvoderade timmarna är gjorda.

Zetkin Foundation ägs och drivs av Vänsterpartiet Malmö. I Zetkin Foundation
arbetar alla – för samma enhetslön som baserar sig på lönen för Vänsterpartiets
politiska sekreterare. Det innebär att ditt arvode baserar sig på en månadslön
på ca 30 000 SEK.

## Ansökan
Du söker uppdraget genom att skriva ett brev om dig själv, varför du vill göra
uppdraget som volontärsamordnare för Zetkin samt relevanta erfarenheter för
uppdraget. Har du några tankar och idéer på vad vi borde göra kan också det
inkluderas i brevet.

Vi vill ha din ansökan senast den 18 augusti och du skickar den till
[info@zetkin.org](mailto:info@zetkin.org). Styrelsen fattar beslut den 21
augusti.

## Mer information:
Frågor: Daniel Sestrajcic ([daniel.sestrajcic@vansterpartiet.se](mailto:daniel.sestrajcic@gmail.com)
eller 0768-51 91 10)

[Läs om Zetkin Foundation](/sv/foundation)
